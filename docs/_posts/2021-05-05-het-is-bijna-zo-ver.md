---
title: Het is bijna zo ver! 
categories: NL
feature_image: /images/Mountains.jpg
comments: false
---

Er zijn alweer bijna twee maanden voorbij. Eerst kropen de dagen voorbij, maar nu ik dit schrijf is het echt voorbij gevlogen. Daarom is het weer tijd voor een update, want we gaan vrijdag 14 mei eindelijk tekenen!

Twee weken geleden kwamen we op het idee om een wormenboerderij te beginnen. Op een soortgelijke manier (maar een beetje anders) willen we namelijk in de toekomst ook ons toilet laten werken. Op deze manier kan er doorgespoeld worden op het toilet en komt ons menselijke afval bij de wormen die dit lekker oppeuzelen. Maar dit krijgt zijn een eigen verhaal in de toekomst.
Op youtube hebben we veel filmpjes gezien hoe mensen hun groente- en tuinafval composteren in een bak met wormen, even simpel gezegd. We hebben twee grote bakken gekocht, zoals op de fotos te zien is. In de onderste bak moet de wormen plas lopen (ook wel wormen thee genoemd) en uit de bak halen we de wormen poep. Dit is super goede compost, ook wel vermicompost genoemd. Nadat we gaatjes in de bak hadden geboord en gevuld hadden met aarde, karton/krantenpapier en organisch afval konden de nieuwe huisdiertjes erbij. De zak met wormen hebben we besteld uit Frankrijk en was minimaal twee dagen onderweg. Hierom konden we niet wachten om de wormen kennis te laten maken met hun nieuwe huis. 

Om de zoveel weken verplaatsen we het eten van links naar rechts zodat we de compost kunnen verzamelen. En wat nog leuk is dat de wormen zich voortplanten afhankelijk van de grootte van hun huis, dus er kunnen er nog wat bij. Na hun eerste nachtje was het even schrikken omdat de wormen naar boven waren gekropen en zich rondom het handvat hadden verzameld. Blijkbaar is dit normaal in het begin en inmiddels voelen ze zich al meer thuis gelukkig. 

![Onze wormenboederij met de vochtigheid temperatuur sensors die Thomas heeft gemaakt bovenop](/images/worm-bak.jpg)
*Onze wormenboederij met de vochtigheid temperatuur sensors die Thomas heeft gemaakt bovenop*

![Een van onze nieuwe vrienden](/images/worm-1.jpg)
*Een van onze nieuwe vrienden*

Daarnaast verdiepen we ons steeds meer in de permacultuur. We hebben twee boeken van Bill Mollison besteld, die worden ook wel de bijbel van permacultuur genoemd. Jammer genoeg niet zo beschikbaar als de bijbel zelf, maar na heel lang zoeken hebben we een uitgever in Australië gevonden die ‘m nog had. Helaas ook niet heel sustainable maar we hebben inmiddels al heel veel wel-sustainable ideeën eruit gehaald. Bijvoorbeeld hoe we het land zo efficiënt mogelijk indelen om optimaal gebruik te maken van de regen die er valt, aangezien het een droog gebied is. En hoe we meer leven in de aarde kunnen introduceren waar onze planten en bomen weer voordeel uit halen. Daarom gaan we als eerste de grond testen, zodat we weten welke planten we als eerste kunnen introduceren. Dit heeft namelijk met de zuurtegraad van de bodem te maken en hoe gezond de bodem verder is (er wordt op meer getest, maar hier moeten we ons verder in verdiepen). Tho heeft daarnaast al een mooi design gemaakt voor ons toilethuisje, dit wordt ons eerste project aangezien we geen zin hebben om steeds gaten te graven. Het wordt een simpel composttoilet, later komt er nog een spoeltoilet in het huis. We hopen dat we dit afkrijgen in het weekend van 14 mei en misschien ook aan het hek kunnen beginnen, zodat Luna niet de kippen van de buren op eet. 

Verder gaan we proberen indruk te maken op de buren door een paar appeltaarten te maken en deze uit te delen. Die moeten we wel alvast thuis maken, want het wordt daar wel kamperen zonder electriciteit en stromend water. Hebben we gelijk de kampeervakantie ook gehad :)

Alle financiële zaken zijn als het goed is ook geregeld, dus het is nu lekker genieten van de zon en Barcelona!

![Onze tomaten, boontjes en chili pepers. Met de Sagrada Familia op de achtergrond](/images/planter.jpg)
*Onze tomaten, boontjes en chili pepers. Met de Sagrada Familia op de achtergrond*